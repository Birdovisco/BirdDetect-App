Jest jednym najbardziej znanych ptaków. Rozpoznawalność zawdzięcza powszechności występowania oraz donośnemu śpiewowi, który rozbrzmiewa niemal nad każdym polem przez całą wiosnę. Długość ciała skowronka to 18-19 cm. Skromnie ubarwiony ptak nieco większy od wróbla. Upierzenie brunatnoszare, ciemno plamkowane z wierzchu, spód białawy z kreskowaną piersią. Jego śpiew to przepiękna melodia złożona z wielu zawiłych zwrotek. Swoje granie rozpoczyna nie od razu po starcie z ziemi. Śpiew słychać dopiero na wysokości około 10-20 metrów. Wówczas zawisa w powietrzu, a następnie po wykonaniu całego repertuaru, jaki miał zaplanowany, wznosi się jeszcze wyżej i, co ciekawe, dalej śpiewa. Właśnie ta umiejętność, śpiewania na wdechu oraz wydechu, pozwala mu wznosić się nawet na 100 – 200 metrów.